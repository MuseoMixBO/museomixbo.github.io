MuseoMix è un format internazionale (di matrice francese), un laboratorio co-creativo di tre giorni che raccoglie professionisti con vari profili nel cuore di un museo. Obiettivo: progettare e prototipare nuove esperienze e attività di museologia digitale.
I dispositivi creati sono basati su spazi e contenuti (mostre, collezioni, architettura, contenuti digitali, spazi pubblici, ecc) messi a disposizione dal museo, che si ritrova quindi "invaso" da questa comunità.

MuseoMix è una comunità aperta e variegata di appassionati di cultura, tecnologie, innovazione, che condividono una vision: musei aperti, partecipativi e connessi tra loro.
All’interno di Museomix tutte le professionalità sono ben accette, mediatori, artigiani, designer, sviluppatori, grafici, comunicatori, artisti, scrittori, ricercatori, per citarne solo alcuni, si ritrovano all’interno di un museo per “mixarlo”.
MuseoMix è un modo diverso di vivere i musei, che ha tra i suoi obiettivi quello di individuare insieme delle risposte a dei bisogni di tutta la comunità locale.

MuseoMix Italia nasce a ottobre 2015 grazie alla conferenza internazionale The Creative Museum, organizzata a Bologna dall’Istituto per i Beni Artistici Culturali e Naturali dell’Emilia-Romagna e al mentoring di Juliette Giraud, “Ingénieuse culturelle” e mediatrice per MuseoMix, e di Fabrice Denise, Responsabile del dipartimento dei pubblici al Museo Arles Antique. 
Nel 2016 per il primo anno 4 musei italiani hanno superato la candidatura a MuseoMix, e tra essi c'è Museo Tolomeo!

Nei tre giorni di MuseoMix, Museo Tolomeo è diventato così luogo di sperimentazione e di innovazione in cui si sono dati appuntamento creativi, mediatori, facilitatori, ingegnosi provenienti da tre continenti per dare vita ad una nuova e coinvolgente dimensione del museo, materializzando idee e lasciando tracce e istruzioni per realizzarle compiutamente.
